<!DOCTYPE html>
<html>
  <head>
    <title>Nail Chiodo: II
 (Lucus Feroniae II)</title>

    <meta name="keywords" content="poetry poesia poems translations criticism verse poeta poet italian literature free reading online read english italian italiano letteratura" />

    <link href='http://fonts.googleapis.com/css?family=Mate:400italic,400|Mate+SC' rel='stylesheet' type='text/css'>
    <link rel="stylesheet" media="screen,projection,print" href="/media/styles/semantic.css" />

  </head>

  <body class="poem internal available-en original-en available-it" >

    <ul id="languages">

      <li id="en"><a href="?lang=en">English</a></li>

      <li id="it" class="current"><a href="?lang=it">Italiano</a></li>

      <li id="fr"><a href="?lang=fr">Français</a></li>

    </ul>



<ul id="breadcrumbs">
  <li><a href="/">Nail Chiodo</a></li>

<li><a href="/verse/">Poesia</a></li>
<li><a href="/verse/lucus-feroniae-ii/"><p>Lucus Feroniae&nbsp;<span class="caps">II</span></p>
</a></li>
<li>
  <ul class="poems">

    <li><a href="1"><span class="caps">I</span></a></li>

    <li class="current"><a href="2"><span class="caps">II</span></a></li>

    <li><a href="3"><span class="caps">III</span></a></li>

    <li><a href="4"><span class="caps">IV</span></a></li>

    <li><a href="5"><span class="caps">V</span></a></li>

    <li><a href="vi"><span class="caps">VI</span></a></li>

  </ul>
</li>

</ul>





<h2 class="book"><a href="/verse/lucus-feroniae-ii/">Lucus Feroniae&nbsp;<span class="caps">II</span></a></h2>


<!-- Original version -->
<div class="translation">traduzione da <a href="?lang=en"><span class="caps">II</span></a> (<abbr title="en">English</abbr>)</div>


<div id="text">


<h1><span class="caps">II</span></h1>



<p>Aldo – settantacinque anni – è il più vecchio <br />
dei miei confrères, quello che più si è logorato, <br />
battendosi con la malattia per quasi tutta la vita. <br />
Il suo specifico disturbo – una sindrome <br />
maniaco-depressiva – è particolarmente crudele <br />
perché gioca con l’immaginazione, <br />
alimentando l’illusione che si tratti solo <br />
d’una malattia immaginaria. <br />
Quando a esserne vittima è uno come lui, <br />
così immaginoso, la pena e rovina che arreca <br />
sono assolutamente atroci. Ma c’è sempre <br />
una certa logica nella follia, e un po’ di follia <br />
in amore, e – per quel che ne so – <br />
non c’è amante più amante di lui. <br />
Selvatica euforia e indicibile tristezza <br />
son le due facce della stessa medaglia: <br />
solo soffocando, spegnendo il fuoco <br />
dei suoi lombi, ha impedito alla mente, <br />
sia pure per poco, di&nbsp;vacillare.    </p>

<p>“L’uomo è fatto per soffrire”, dice il proverbio, <br />
“e la donna per provarne il dolore”, <br />
aggiunge la storia, a volerla leggere tutta. <br />
Senza dubbio, Aldo ha sedotto <br />
entrambe le sue mogli e tutte le sue amanti, <br />
creando – per quanto poté – una simbiosi <br />
tra la sua e la loro vita, il che naturalmente <br />
implicava metterle al corrente <br />
del privato inferno in cui viveva <br />
più dettagliatamente di quanto fosse opportuno. <br />
Le sue molte donne, non poche delle quali <br />
ho avuto l’onore d’incontrare, <br />
erano praticamente intrappolate <br />
da quando si aprirono a lui la prima volta, <br />
tanta era la forza con cui le&nbsp;teneva.    </p>

<p>Nessuna delle donne di Aldo <br />
avrebbe potuto risolverne il problema— <br />
prima o poi, ognuna si sarebbe arresa; <br />
però, tutte insieme l’han tenuto in vita, <br />
erculea impresa che, <br />
col tempo, ha reso possibile <br />
una delle maggiori riuscite letterarie <br />
del secolo appena finito. <br />
Infatti, il mio grande amico <br />
è un vero principe Amleto, <br />
le cui complesse opere celano il tentativo <br />
di vendicare l’infame uccisione del&nbsp;padre.    </p>

<p>Lui non poté accontentarsi delle scuse <br />
di una società che continuava a generare <br />
la stessa violenza interna che, per mano <br />
dello Stato, aveva segnato il destino del babbo, <br />
dello zio. Poi c’è stato un cambiamento <br />
di regime, i fratelli massacrati <br />
acclamati come eroi, e il nome di famiglia <br />
avvicinato a quelli dei Padri fondatori della Patria <br />
nella toponomastica di tutto il Paese. <br />
Ma, essendo assetato di giustizia e avido <br />
di quella libertà che vera onestà richiede, <br />
non poteva accettare che tutto fosse cambiato <br />
solo per restare uguale <br />
nell’incubo seriale della&nbsp;Storia.    </p>

<p>Ci siamo conosciuti circa trent’anni fa <br />
grazie a Michael, grande maestro <br />
– del quale fui discepolo – nell’arte <br />
di usare il bisturi filosofico con i filistei, <br />
i farisei e gli altri tartufes. Probabilmente <br />
gli estranei ci avranno presi per tre finocchi <br />
quando si andava a gozzovigliare insieme <br />
per il diletto della reciproca compagnia. <br />
Pure, la vera natura dei nostri rapporti <br />
eludeva anche la comprensione <br />
di chi ci era più vicino, perché <br />
il reciproco legame di certi artisti <br />
non è diverso da quello <br />
tra fratelli e sorelle siamesi <br />
sordomuti o ciechi dalla nascita. <br />
Ancor più speciali per essere trigemini, <br />
facevamo uso del nostro Braille privato <br />
per conoscerci l’un l’altro con molto tatto <br />
e congiuntamente imbastire il filo <br />
di una condivisa coscienza e&nbsp;consapevolezza.    </p>

<p>Ognuno di noi contribuiva all’impresa <br />
di animare il nostro parlamento <br />
con le sue svariate esperienze, <br />
avvolte nella loro caratteriale confezione <br />
che differiva come le rispettive età. <br />
Con i nostri quaranta trenta venticinque anni, <br />
rappresentavamo quegli stadi della vita umana <br />
che normalmente, secondo <br />
i vecchi pregiudizi femminili, si associano <br />
al declino della potenza sessuale; <br />
invece, noi tre eravamo ancora assai arrapati. <br />
E non sfuggì alle nostre acute osservazioni <br />
che l’aspetto conta – Aldo strinse persino <br />
una relazione con il clone cisalpino <br />
di Romy Schneider –, però mai nessuno <br />
era meno insignificante della Musa, <br />
ed era sempre lei a scegliere: noi <br />
dovevamo solo dar ascolto attentamente <br />
ai nostri desideri, per non finire <br />
in una scuola di&nbsp;sopravvivenza.    </p>

<p>Dopo aver sguazzato come trichechi <br />
nella piscina romana, negli anni <br />
in cui si poteva ancora farlo, <br />
prima che diventasse sovraffollata <br />
di pesci del tutto immangiabili, <br />
ora cantiamo <em>laudate</em> nella rara scavata buca, <br />
ma ancora abbastanza buca <br />
da poterci galleggiare. Se solo potessimo dire <br />
che le nostre convinzioni stanno vacillando, <br />
e forse da principio si è sbagliato! <br />
Le nostre zanne aguzze e la nostra pellaccia <br />
scrissero la fine: nessuno, credo, <br />
si sorprese granché il giorno in cui si sciolse <br />
il coraggioso <em>Davidsbund</em>. Ma in cuor nostro <br />
mai abbiamo potuto rinunciare <br />
a esercitarci contro i lillipuziani&nbsp;Golia!  </p>


</div>




<div id="next">
  <h3><a href="3"><span class="caps">III</span> ›</a></h3>
</div>






    <script type="text/javascript" src="http://ajax.googleapis.com/ajax/libs/jquery/1.4.1/jquery.min.js"></script>
    <script type="text/javascript" src="/media/scripts/default.js"></script>


    <script src="http://www.google-analytics.com/urchin.js" type="text/javascript"></script>
    <script type="text/javascript">_uacct = "UA-1809956-2"; urchinTracker();</script>




  </body>

</html>
